---  
layout: post  
title: कागज़
author: सिद्धांत गोयल
permalink: /11/
---  
  
  
भूमि पर एक दिन जा गिरा ।  
इस अनजान जग से कुछ डरा-डरा ।  
समय ने अपना कार्य  करा ।  
एक बीज बरगद का विशाल वृक्ष बना ।  
    
मैं ही चिड़िया का बसेरा था ।  
मनुष्यों  से संबन्ध भी गहरा था ।  
सुनता था नित एक नई कथा ।  
दु:ख-सु:ख की सबकी कोई गाथा।   
    
आज़ादी  का आभास देख।  
सन सैंतालीस का उल्लास देख ।  
इस आज़ाद देश को देख-देख मैं हर्षाया ।  
फिर अगले ही क्षण कंठ भी मेरा भर आया ।  
बटे हुए देश के ख्याल ने मुझे सताया।   
  
इस दु:ख मे डूब खड़ा हुआ ।  
भूख के दृश्यों में भी अड़ा हुआ।  
समय ने फिर कुछ काम किया ।  
भू पे था मैं अब पड़ा हुआ ।  
  
आज़ादी का पैगाम बनने का मौका तो मैंने न पाया।  
पर उन्नति की मांग ने मुझको कागज़ बनाया ।  
ज़मीन की कीमत ने शायद मुझको अपना दाम दिखाया।   
   
बटे हुए इस देश में बन एकता का पैगाम ।  
किसी स्वतंत्रता सैनानी से कम नहीं था मेरा काम ।  
अपने इस सफ़र को देते हुए विराम ।  
आज जलकर करूँगा एक मनुष्य को ऊष्मा प्रदान ।  
सदा रहे सच्चा मेरा दिया सब ज्ञान ।
